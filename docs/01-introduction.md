# Indledning

Danske myndigheder investerer massivt i digitalisering, og der er et stort behov for, at digitale løsninger er fleksible, sammenhængende og bygget til genbrug og forandring, hvis [Danmark skal fastholde sin position som et digitalt foregangsland](https://fm.dk/udgivelser/2021/oktober/visioner-og-anbefalinger-til-danmark-som-et-digitalt-foregangsland) og skabe et robust og bæredygtigt grundlag for fortsat vækst, velstand, grøn omstilling og effektiv offentlig service.

Visionen for den fællesoffentlige digitale arkitektur er en [digitalt sammenhængende offentlig sektor](https://arkitektur.digst.dk/mandat-og-styring/hvidbog-om-faellesoffentlig-digital-arkitektur), der understøtter innovation, vækst og udvikling i samfundet. Offentlige myndigheder skal så vidt muligt undgå løsninger, der skaber afhængighed af specifikke leverandører og proprietære teknologier. [Hvor det er relevant, anvendes bæredygtige open source-komponenter](https://arkitektur.digst.dk/principper-og-regler/princip-2-arkitektur-fremmer-sammenhaeng-innovation-og-effektivitet-4).

Både offentlige myndigheder og private virksomheder har en interesse i [bæredygtig digitalisering](https://www.digitalsme.eu/sustainable-digitalisation/). Nye samarbejdsmodeller og åbne, digitale økosystemer skaber agilitet og  digital selvbestemmelse. Grønne it-udbud og cirkulære forretningsmodeller, der sikrer genbrug og vedligeholdelse, sparer ressourcer og forlænger løsningernes levetid. Juridiske, administrative og tekniske rammer for åbenhed og interoperabilitet, så myndigheder og leverandører frit kan dele, genbruge, undersøge og forbedre data og løsninger, er en forudsætning for innovation. [Bæredygtighed er blevet en konkurrenceparameter for danske virksomheder](https://www.danskindustri.dk/arkiv/analyser/2021/8/baredygtighed--en-vigtig-konkurrenceparameter/).

## Målgruppe

Målgruppen for vejledningen er it-projektledere, -jurister og -arkitekter, indkøbere og contract managers samt it-chefer og andre strategiske beslutningstagere hos offentlige myndigheder, der skal tage stilling til anskaffelse af software, og som ønsker mere viden, konkrete eksempler og praktisk vejledning til brug af open source.

## Læsevejledning

Der er et stort potentiale i åbne og cirkulære forretningsmodeller og open source-software, der brugt på de rigtige områder kan bidrage til at understøtte bæredygtig udvikling, innovation og kvalitet, styrke danske virksomheders omstillingsparathed og konkurrenceevne og øge vækst og eksport af digitale løsninger. Derfor beskriver vejledningen en række **principper for anvendelse af open source** samt de tre overordnede **strategier for brug af open source**, deres forskellige bevæggrunde og værdiskabelser.

Formålet med denne vejledning er ikke at opsætte et modsætningsforhold mellem brug af open source-software og proprietære løsninger. Det er ikke et spørgsmål om enten-eller, men om at vælge den løsning, der skaber værdi på baggrund af de udfordringer og behov, der er relevante for den enkelte myndighed. Derfor beskriver vejledningen en række af de vigtigste overvejelser ved anskaffelse, herunder **strategi og markedsafdækning**, **anskaffelse og implementering** og **vedligeholdelse og videreudvikling**.

## Hvad er open source?

Open source-software er software udgivet under en licens, der giver enhver ret til at bruge, undersøge, ændre og dele softwaren og dens kildekode frit og til ethvert formål.

Open source handler ikke om it-afdelingens teknologiske præferencer, men er en strategisk forretningsmodel og nogle udviklingsmetoder, der fremmer offentlige myndigheders medejerskab til deres løsninger og skaber bedre muligheder for at dele, videreudvikle og genbruge digitale løsninger.

> **Eksempler på udbredelsen af open source**
> 
> Der findes mange kendte og udbredte open source-softwareprodukter. Distributioner af Linux-styresystemet understøtter omkring 70 % af internettets 10 mio. mest besøgte hjemmesider, der ofte hostes på webservere som Nginx (33 %) eller Apache HTTP Server (24 %). 42 % af hjemmesiderne er udviklet med Wordpress, men også Drupal og Umbraco er open source. Omkring 65 % browser internettet med Google Chrome, og 84 % kører det Linux-baserede styresystem Android på deres smartphone.
> 
> Danske offentlige myndigheder bruger LibreOffice til teksbehandling og QGIS til geodatabehandling, og 82 kommuner bruger OS2kitos - ofte sammen med et af de andre 21 OS2-produkter - til at holde styr på deres systemportefølje.

Modsætningen til open source er proprietære løsninger, såkaldt closed source, hvor udgiveren beholder rettighederne til kildekoden. Med proprietære løsninger har man i modsætning til open source ikke mulighed for at "læse og forstå opskriften". Man anvender softwaren på nogle betingelser og har ikke mulighed for at undersøge, forbedre eller dele kildekoden.

Open source forudsætter ofte åbne standarder, der imidlertid ikke er det samme, som det ofte gøres ud for at være.

> **Åbne standarder**
> 
> Offentlige myndigheder skal så vidt muligt anvende åbne og internationale standarder. Åbne standarder fremmer konkurrence på markedet for software og medvirker til, at offentlige it-systemer uanset valg af software kan udveksle informationer på tværs. De er det fælles sprog, systemerne bruger til at tale med og forstå hinanden.
> 
> Læs mere i [Vejledning om anvendelse af obligatoriske, åbne standarder for software i det offentlige](https://www.digitaliser.dk/resource/3778907/artefact/Vejledning_om_abne_standarder.pdf?artefact=true&PID=3778930).

## Europæiske strømninger

Open source står også højt på dagsordenen i EU, der peger på brug af open source i den offentlige sektor som en vej til tillid mellem borgere og myndigheder, gennemsigtighed, interoperabilitet og leverandøruafhængighed.

Under overskriften *Think Open* har EU-kommissionen i deres [open source-softwarestrategi](https://ec.europa.eu/info/departments/informatics/open-source-software-strategy_en) præsenteret en vision for digital transformation, innovation og samarbejde med open source som løftestang. Open source skal sikre nye, effektiver løsninger, der virker og kan deles og udvikles på tværs af landegrænser.

> **Principper for strategiens implementering**
>
> * **Tænk åbent**<br>
>   Open source-løsninger er at foretrække, når de er tilsvarende i funktionalitet, total omkostninger og cybersikkerhed.
> * **Transformér**<br>
>   Vi udnytter principperne for open source: vi innoverer, vi samskaber, deler og genbruger, og bygger sammen brugercentrerede, datadrevne offentlige tjenester.
> * **Del**<br>
>   Vi deler vores kode and muliggør bidrag til relaterede open source-projekter.
> * **Bidrag**<br>
>   Vi stræber efter at være et aktivt medlem af det mangfoldige open source-økosystem.
> * **Gør sikker**<br>
>   Vi sørger for, at den kode, vi bruger, og den kode, vi deler, er fri for sårbarheder ved at teste sikkerheden løbende.
> * **Bevar kontrol**<br>
>   Vi fremmer åbne standarder og specifikationer, der er implementeret og distribueret i open source.

I en [undersøgelse om effekten af open source](https://digital-strategy.ec.europa.eu/en/library/study-about-impact-open-source-software-and-hardware-technological-independence-competitiveness-and) på teknologisk uafhængighed, konkurrenceevne og innovation i den europæiske økonomi fremhæver tre overordnede anbefalinger, hvor brug af open source kan bidrage til:

 * En digitalt uafhængig offentlig sektor
 * Åben forskning og udvikling som fundament for vækst
 * Et digitaliseret og internationalt konkurrencedygtigt erhvervsliv

> **Italiensk for begyndere**
> 
> Italiens regering har indført ved lov, at open source-software har fortrinsret i offentlige udbud, og offentlige myndigheder forpligter sig til at offentliggøre kildekoden til software, så andre kan genbruge den.
> 
> Læs mere om italienske myndigheders [genbrug af åbne løsninger og standarder](https://docs.italia.it/italia/piano-triennale-ict/codice-amministrazione-digitale-docs/it/v2017-12-13/_rst/capo6_art69.html). 

I et europæisk perspektiv er open source nøglen til digital og teknologisk selvbestemmelse i EU. Det er en stor del af forklaringen på, at der fra EU-Kommissionens side tilskyndes anvendelse af open source, og at der er udarbejdet standarder for, hvordan software deles og genbruges.

## Baggrund

Open source er ikke noget nyt i den offentlige sektor. Det har været og er fortsat interessant, fordi det understøtter mere modulære digitale løsninger og samarbejdsorienterede metoder til at udvikle, vedligeholde og genbruge komponenter. Open source kan derfor understøtte sammenhængende digitalisering og leverandøruafhængighed i den offentlige sektor.

Brug af open source er i overensstemmelse med visionen for den fællesoffentlige digitale arkitektur, der sætter de overordnede rammer for udviklingen af den digitalt sammenhængende offentlige sektor på tværs af sektorer og fagområder.

> **Visionen for den fællesoffentlige digitale arkitektur** er en digitalt sammenhængende offentlig sektor og en fælles arkitektur for digitalisering, der på sikker vis (skal) understøtte tværgående processer og effektiv deling af data på tværs af myndigheder samt mellem den offentlige og den private sektor. Målet er, at borgerne og virksomhederne oplever en service, der er effektiv, sammenhængende, transparent og målrettet den enkeltes behov samt understøtter innovation, vækst og udvikling i samfundet.
> 
> Læs mere i [hvidbogen for fællesoffentlig digital arkitektur](https://arkitektur.digst.dk/mandat-og-styring/hvidbog-om-faellesoffentlig-digital-arkitektur).

Visionen udmøntes i [principper og regler](https://arkitektur.digst.dk/principper-og-regler), som digitaliseringsprojekter skal bruge til udformningen af digitale løsninger, der skaber sammenhæng på tværs af den offentlige sektor for borgere og virksomheder. Arkitekturreglerne operationaliseres med fælles metoder, standarder og krav mv.

Open source er en del af arkitekturregel 2.3 om at [undgå afhængighed af leverandører og proprietære teknologier](https://arkitektur.digst.dk/principper-og-regler/princip-2-arkitektur-fremmer-sammenhaeng-innovation-og-effektivitet-4), der operationaliseres ved at "anvende bæredygtige open source-komponenter, hvor det er relevant".

[Statens it-projektmodel](https://digst.dk/styring/projektstyring/statens-it-projektmodel/) indeholder desuden et princip om, at allerede indkøbte eller udviklede løsninger skal genbruges i videst mulige omfang. Hvis eksisterende løsninger ikke kan bruges direkte, skal det overvejes, om det bedre kan betale sig at videreudvikle en allerede eksisterende funktionalitet fra en anden styrelse end at foretage nyudvikling af en tilsvarende løsning fra bunden.
