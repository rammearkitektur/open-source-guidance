# Målgruppe og læsevejledning

Målgruppen for vejledningen er it-projektledere, -jurister og -arkitekter, indkøbere og contract managers samt it-chefer og andre strategiske beslutningstagere hos offentlige myndigheder, der skal tage stilling til anskaffelse af software, og som ønsker mere viden, konkrete eksempler og praktisk vejledning til brug af open source.

Open source-software er software udgivet under en licens, der giver enhver ret til at bruge, undersøge, ændre og dele softwaren og dens kildekode frit og til ethvert formål.

Open source handler ikke om it-afdelingens teknologiske præferencer, men er en strategisk forretningsmodel og nogle udviklingsmetoder, der fremmer offentlige myndigheders medejerskab til deres løsninger og skaber bedre muligheder for at dele, videreudvikle og genbruge digitale løsninger.

# Indledning

Danske myndigheder investerer massivt i digitalisering, og der er et stort behov for, at digitale løsninger er fleksible, sammenhængende og bygget til genbrug og forandring.

Offentlige myndigheder undgår så vidt muligt løsninger, der skaber afhængighed af specifikke leverandører og teknologier, og [hvor det er relevant, kan de anvende bæredygtige open source-komponenter](https://arkitektur.digst.dk/principper-og-regler/princip-2-arkitektur-fremmer-sammenhaeng-innovation-og-effektivitet-4).

I valget mellem open source-software og proprietære løsninger er det ikke et spørgsmål om enten-eller, men om at vælge den løsning, der skaber værdi på baggrund af de udfordringer og behov, der er relevante for den enkelte myndighed. 

> Figur: Open source og proprietær software (DIGST)

Der er et stort potentiale i åbne og cirkulære forretningsmodeller og open source-software, der brugt på de rigtige områder kan bidrage til at understøtte bæredygtig udvikling, innovation og kvalitet, styrke danske virksomheders omstillingsparathed og konkurrenceevne og øge vækst og eksport af digitale løsninger. 

> Figur: Åbne standarder mellem open source og proprietær software (DIGST)

Åbne standarder fremmer konkurrence på markedet for software og medvirker til, at offentlige it-systemer uanset valg af software kan udveksle informationer på tværs. De er det fælles sprog, systemerne bruger til at tale med og forstå hinanden.

Der findes mange kendte og udbredte open source-softwareprodukter. Distributioner af Linux-styresystemet understøtter omkring 70 % af internettets 10 mio. mest besøgte hjemmesider, der ofte hostes på webservere som Nginx (33 %) eller Apache HTTP Server (24 %). 42 % af hjemmesiderne er udviklet med Wordpress, men også Drupal og Umbraco er open source. Omkring 65 % browser internettet med Google Chrome, og 84 % kører det Linux-baserede styresystem Android på deres smartphone. 

> Figur: Open source findes på alle hylderne i softwarestakken (DIGST)

Danske offentlige myndigheder bruger LibreOffice til teksbehandling og QGIS til geodatabehandling, og 82 kommuner bruger OS2kitos - ofte sammen med et af de andre 21 OS2-produkter - til at holde styr på deres systemportefølje.

Formålet med denne vejledning er ikke at opsætte et modsætningsforhold mellem brug af open source-software og proprietære løsninger. Derfor beskriver vejledningen en række af de vigtigste overvejelser ved anskaffelse, herunder **strategier og markedsafdækning**, **licenser og implementering** og **udvikling og vedligeholdelse**.

> Figur: Proces for it-anskaffelser (DIGST)

**Strategier og markedsafdækning** beskriver myndighedernes overvejelser om strategier for anskaffelse af open source-software og afdækning af markedet for både eksisterende open source-komponenter og proprietære løsninger.

**Licenser og implementering** beskriver myndighedernes overvejelser om brug af open source-licenser og implementering af open source, uanset om det eksisterende komponenter, der er genbrugt fra hylderne, eller software udviklet selv eller i fællesskab med andre.

**Udvikling og vedligeholdelse** beskriver overvejelser om udvikling og vedligeholdelse, herunder drift, af open source-software, der består af løbende opgaver, der alle stiller krav til kompetencer, hvorfor myndigheder med fordel kan deltage i open source-fællesskaber.
