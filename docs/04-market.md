# Markedet

Det fremgår af den fællesoffentlige digitale arkitektur, at den offentlige sektor skal bruge software, der både understøtter sammenhænge på tværs af institutioner og understøtter et softwaremarked, hvor leverandører uanset softwaretype kan tilbyde deres produkter til den offentlige sektor. 

I forhold til markedet for open source-løsninger har en del leverandører, heriblandt større leverandører med stor erfaring som leverandør af løsninger til offentlige myndigheder, taget bestik af udviklingen og etableret enheder, der skal udbrede anvendelsen af open source i deres forretning. Der er samtidig også flere myndigheder, der har tilsluttet sig OS2-fællesskabet. Det er med til at validere open source-modellen som en gangbar og profitabel forretningsmodel, der er i stand til at tiltrække etablerede leverandører af digitale løsninger til den offentlige sektor. 

Det handler i sidste ende om, hvilken type software, der passer bedst i en given situation. Det er ikke et spørgsmål om enten open source-software eller closed source-software og softwareleverandører skal på lige vilkår kunne tilbyde deres it-ydelser til det offentlige.

Open source-licens- og forretningsmodellen er modnet, og der er i dag et kommercielt og konkurrencepræget marked, der understøtter en lang række open source-produkter, der bør vurderes på vilkår med proprietære løsninger, så man opnår et kvalificeret beslutningsgrundlag. Open source bør anvendes på baggrund af en samlet vurdering af en business case og markedsafdækning. 

Som tidligere beskrevet er open source ikke gratis, når man beregner en *Total Cost of Ownership* (TCO). Ligesom ved anvendelse af closed source-software er der omkostninger til implementering, videreudvikling og løbende drift, support og vedligeholdelse. Nogle myndigheder har kompetencer til selv at foretage tilpasninger eller vedligehold af et stykke software, eller en løsning. I de tilfælde er det en billigere løsning, da man ikke har den mulighed med priprietære løsninger. Da man med open source har uhindret adgang til koden vil det derfor ikke være nødvendigt at købe ydelsen hos en leverandør. Det er dog langt fra alle myndigheder, der har kompetencerne indenfor egen personalegruppe. 

Open source kan bidrage til øget kontrol og en fleksibilitet i to henseender:

  1. Fri tilrettelæggelse af softwaren til de præcise behov
  2. Den frie adgang til kildekoden sikrer, at langt flere it-leverandører har mulighed for at tilbyde ydelser til softwaren, og det øger konkurrencen på markedet og mindsker risikoen for at blive ”låst” til én leverandør.

Open source-software tillader udveksling og videreudvikling af software på frie vilkår. Det gør det muligt for mange forskellige it-virksomheder at tilbyde ydelser i forbindelse med softwaren, og at udvikle nye it-produkter. Samtidig kan offentlige myndigheder nemmere samarbejde om at lave sammenhængende it-systemer. Open source kan på den måde skabe dynamik og fremme innovation og konkurrence på markedet.
