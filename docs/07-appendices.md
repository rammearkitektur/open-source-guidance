# Bilag

## Tjekliste til brug af open source

**Strategier**

1. Offentlige myndigheder bør have en overordnet strategi for brug af open source, men bør fra anskaffelse til anskaffelse overveje fordele og ulemper og den konkrete værdiskabelse ved anvendelse af open source.
2. Offentlige myndigheder, der ønsker at udvikle open source-software, bør forholde sig til risici, behov for tekniske kompetencer og andre ressourcer og omkostninger ved udvikling selv i forhold til udvikling i fællesskab med andre.
3. Offentlige myndigheder bør sikre sig de rette kompetencer til at arbejde med open source, uanset om de genbruger eksisterende open source-komponenter, udvikler selv eller udvikler i fællesskab med andre.
4. Offentlige myndigheder bør danne sig et overblik over brug af open source-software på forskellige niveauer i softwarestakken og anvende en helhedsorienteret tilgang til anskaffelser, der udnytter synergier mellem software som f.eks. de populære open source-softwarestakke LAMP og MEAN.
5. Offentlige myndigheder bør ved (videre)udvikling overveje, om kildekoden skal offentliggøres på f.eks. [GitHub](https://github.com/).

**Markedsafdækning**

1. Offentlige myndigheder bør undersøge, om der findes eksisterende open source-komponenter, de kan genbruge. De kan f.eks. orientere sig på [SourceForge](https://sourceforge.net/), [GitHub](https://github.com/), [OS2 Produkter](https://os2.eu/produkter) eller [OSS Repositories](https://joinup.ec.europa.eu/collection/open-source-observatory-osor/oss-repositories), der udstiller open source-software på tværs af europæiske myndigheder. Danske myndigheder bør anvende [it-løsningerne i den fælles digitale infrastruktur](https://digst.dk/it-loesninger/), og statslige myndigheder kan orientere sig i [servicespecifikationen for GovCloud](https://govcloud.dk/media/11706/servicespecifikation-govclouddk.pdf), der beskriver de kundevendte komponenter hos Statens It. Kommunale myndigheder bør orientere sig i [Digitaliseringskataloget](https://digitaliseringskataloget.dk/) for anvendelse af fælleskommunal infrastruktur.
2. Offentlige myndigheder, der identificerer eksisterende open source-software, bør beregne *Total Cost of Ownership* for denne og tilsvarende proprietære løsninger med henblik på at vælge den løsning, der skaber værdi i den specifikke situation.
3. Offentlige myndigheder, der genbruger eksisterende open source-komponenter, bør undersøge, om der er tilstrækkelige vejledning og dokumentation til det pågældende projekt. Myndigheden skal kunne forstå og anvende kildekoden til at bygge og videreudvikle en digital løsning, der løser deres behov.
4. Offentlige myndigheder, der genbruger eksisterende open source-komponenter, bør undersøge aktivitetsniveauet i det pågældende projekt, f.eks. seneste commit eller release, med henblik på at sikre sig, at projektet ikke er stagnerende eller inaktivt.
5. Offentlige myndigheder, der genbruger eksisterende open source-komponenter, bør undersøge, om issues er offentligt tilgængelige, løses inden for en rimelig tidsperiode og primært er fejl eller ændringsønsker.
6. Offentlige myndigheder, der genbruger eksisterende open source-komponenter, bør investere tid og ressourcer i at bidrage til vejledning og dokumentation, kildekode og issues med henblik på at holde projektet aktivt og opdateret.

**Licenser**

1. Offentlige myndigheder, der udvikler selv eller i fællesskab med andre, bør anvende en af de [godkendte open source-licenser](https://opensource.org/licenses), der er populær og bredt anvendt eller med stærke fællesskaber, f.eks. Apache License 2.0, GNU General Public License (GPL), MIT License og Mozilla Public License (MPL) 2.0.
2. Offentlige myndigheder, der udvikler selv eller i fællesskab med andre, bør forholde sig til særligt *copyleft*, hvis de ikke ønsker, at kildekoden kan genbruges i proprietære løsninger.
3. Offentlige myndigheder bør udarbejde egne, og gerne fælles, strategier for brug af licenser og anbefalinger om, hvilke open source-licenser, man ønsker at anvende, og hvilke man kan acceptere i open source-komponenter, man genbruger.
4. Offentlige myndigheder, der genbruger eksisterende open source-komponenter, skal være opmærksomme på, hvilken open source-licens, softwaren er offentliggjort under med henblik på mulighederne for at vedligeholde og dele eller overdrage kildekoden til andre.
6. Offentlige myndigheder kan bruge EU-kommissionens [værktøj til at finde og sammenligne softwarelicenser](https://joinup.ec.europa.eu/collection/eupl/solution/joinup-licensing-assistant/jla-find-and-compare-software-licenses) med henblik på at vælge en open source-licens, der passer til den konkrete situation.
7. Offentlige myndigheder, der er i tvivl om mulighederne for at kræve eller prioritere brug af (bestemte) open source-licenser ved udbud og anskaffelse af digitale løsninger, kan orientere sig i OS2-fællesskabet og Kammeradvokatens [notat vedrørende OS2-fællesskabet og open source](https://os2.eu/sites/default/files/blog-files/notat_os2_open_source.pdf), der beskriver retlige forpligtelser og omstændigheder for brug af open source-licenser.
8. Offentlige myndigheder bør sørge for, at skriftligt materiale, der udarbejdes af tilbudsgiver, herunder dokumentation, licenseres under en passende open source-licens, f.eks. en Creative Commons-licens. 

**Implementering**

1. Offentlige myndigheder bør ved offentliggørelse af kildekoden vedlægge vejledning og dokumentation, der forklarer, hvad løsningen kan bruges til, og hvordan man kan anvende kildekoden til at bygge og videreudvikle løsningen.
2. Offentlige myndigheder bør ved offentliggørelse af kildekoden anvende standarder som f.eks. [publiccode.yml](https://docs.italia.it/italia/developers-italia/publiccodeyml-en/en/master/index.html.), der beskriver kildekoden med henblik på automatisk indeksering af open source-software, der giver søgemuligheder på tværs af offentlige myndigheder, sektorer og landegrænser.
3. Offentlige myndigheder bør sørge for, at der foretages kodereview af kildekoden. Kodereview kan med fordel foretages af en anden leverandør.
4. Offentlige myndigheder bør stille krav om, at løsningen understøtter åbne (og obligatoriske) standarder og anvender åbne, standardiserede snitflader. 
5. Offentlige myndigheder bør stille krav om, at løsningens komponenter, herunder tekniske standarder, frameworks og kodebiblioteker, er åbne og kan anvendes uden økonomiske eller juridiske begrænsninger både nu og i fremtiden. 
6. Offentlige myndigheder bør så vidt muligt kun anvende standarder, der er godkendt og vedligeholdt i et åbent forum (standardiseringsorganisation) ved hjælp af en åben proces. 
7. Offentlige myndigheder skal sørge for, at implementering af standarden ikke kræver nogen anden teknologi, der ikke opfylder kriterierne i dette krav, og tilbudsgiver skal redegøre for, hvordan systemet lever op til kravene i [aftale om anvendelse af åbne standarder for software i det offentlige](https://www.digitaliser.dk/resource/3778907/) og de syv åbne, obligatoriske standarder.
8. Offentlige myndigheder bør stille krav om, at løsningen leveres med en åben og fleksibel datamodel og med omkostningsfri adgang og ejerskab til samtlige data i løsningen.
9. Offentlige myndigheder bør stille krav om, at dokumentation af datamodel (f.eks. E/R-diagram), nøgler, fortolkninger, opdateringsmetoder og tabelstrukturer skal være tilgængelige for ordregiver, og skal vedligeholdes af tilbudsgiver, så oplysninger til enhver tid er ajour.
10. Offentlige myndigheder bør stille krav om, at data gøres tilgængelige for ordregiver på en måde, som ikke forudsætter manuelle processer ud over opsætning og programmering. Desuden skal data gøres tilgængelig i et standardiseret og maskinlæsbaart databaseformat. Tilgængeligheden må ikke i mærkbar grad påvirke den normale driftssituation på den tilbudte løsning. 
11. Offentlige myndigheder bør aftale strukturering af indholdet i snitfladen med ordregivers datavarehusteam. 
12. Offentlige myndigheder bør stille krav om, at data gøres tilgængelige efter en aftalt frekvens, som fuld indlæsning eller deltaindlæsning og med metadata om status, tilføjelser og rettelser bestemt af myndighedens behov og informationernes karakter.
13. Offentlige myndigheder bør stille krav om, at data skal være kontrolleret for overholdelse af konsistenskrav og valideret med hensyn til type og feltindhold. 
14. Offentlige myndigheder bør stille krav om, at enhver ændring af datasnitfladen skal meddeles til ordregivers datavarehusteam i rimelig tid inden ændringen gennemføres, således ordregiver har mulighed for at tilrette de bagvedliggende processer. 
15. Leverandøren er alene berettiget til at anvende myndighedens data til brug for udførelse af de af kontrakten omfattede leverancer og ydelser. 
16. Leverandøren erhverver hverken ejendomsret, ophavsret eller nogen anden rettighed til myndighedens data, uanset om disse data optræder elektronisk i systemet, i uddatamateriale eller som print.
17. Leverandøren skal behandle myndighedens data med henblik på fortrolighed, integritet og tilgængelighed i overensstemmelse med databeskyttelseslovgivning, aftalte sikkerhedsprocedurer og god it-skik. 

**Udvikling og vedligeholdelse**

1. Offentlige myndigheder bør sikre, at tilbudsgiver leverer en veldokumenteret digital løsning, således at eventuel videreudvikling kan foretages af andre leverandører. Dette omfatter teknisk dokumentation, herunder systembeskrivelser og arkitekturtegninger. Dermed sikrer man også, at løsningen kan drives videre efter kontraktudløb.
2. Offentlige myndigheder bør kræve, at den tekniske dokumentation og kildekoden overholder krav og standarder tilhørende den valgte open source-licens. 
3. Offentlige myndigheder bør overveje, om de selv kan og vil løfte opgaven, eller om de har brug for at indgå kontrakt med en drifts- og supportleverandør.
4. Offentlige myndigheder bør forholde sig til planer for videreudvikling, opgradering og udfasning af løsningen fra begyndelsen og udarbejde passende strategier.
5. Offentlige myndigheder bør stille krav om, at ejerskab til alle data tilfalder myndigheden, hvis kontrakten ændres, udløber eller på anden måde bortfalder.
6. Offentlige myndigheder, der udvikler i fællesskab med andre, bør forholde sig til krav til vedligeholdelse af den fælles kodebase, efterlevelse af fællesskabets governancekrav, etablering af koordinationsorganer, videndeling mv. mellem brugere af løsningen, dialog med leverandører og promovering af løsningen.
7. Offentlige myndigheder, der udvikler selv eller i fællesskab med andre, bør stille krav om koordinering og prioritering af videreudviklingsønsker, bestilling og styring af udviklingsopgaver og arkitekturstyring og governance for kodebasen.
8. Offentlige myndigheder, der udvikler selv eller i fællesskab med andre og udliciterer driften til en ekstern leverandør, bør stille krav om en drifts- og serviceaftale, der indeholder oppetider, supportniveauer og sanktioneringsmuligheder mv., beskrivelse af releases og deployment og leverandørstyring.
9. Offentlige myndigheder bør løbende evaluere modenheden af open source-komponenter, de anvender, og software, som de udvikler selv eller i fællesskab med andre med henblik på at træffe beslutning om at tilføre flere ressourcer, opgive brug af løsningen eller udbredelse af løsningen til andre myndigheder.

## Katalog over open source-software

Det er en af vejledningens anbefalinger, at offentlige myndigheder så vidt muligt, og hvor det er relevant, genbruger eksisterende open source-software. Til det formål er der brug for et katalog, der gør det nemt at finde og genbruge open source-software.

Det [italienske ministerium for teknologisk innovation og digital omstilling](https://innovazione.gov.it/) har til formålet defineret en metadatastandard for beskrivelse af kildekode til software, der er udviklet eller anskaffet af offentlige myndigheder. Standarden er obligatorisk at anvende til beskrivelse af al offentlig software udviklet i Italien og gør det muligt at udstille løsningerne i et samlet [katalog over open source-software](https://developers.italia.it/en/software).

Ved at inkludere en metadatafil i roden af et offentligt *repository* (et sted til opbevaring af kildekode som f.eks. [Github](https://github.com/)) og udfylde den med oplysninger om softwaren, kan andre offentlige myndigheder og leverandører nemmere opdage, evaluere og eventuelt genbruge den eksisterende open source-software.

Standarden er udviklet til at være interoperabel på tværs af landegrænser, og hvert land kan tilføje nationale udvidelser til kernen.

Standarden hedder publiccode.yml og kan findes under [publiccode.yml](https://docs.italia.it/italia/developers-italia/publiccodeyml-en/en/master/index.html).

## Cases om brug af open source

I forbindelse med udarbejdelsen af vejledning om brug af open source har projektet tilvejebragt en række open source-casebeskrivelser, der hver især belyser et konkret problem og en tilhørende business case for brug af open source til at løse problemet. Casebeskrivelserne har til formål at dele gode råd til og opmærksomhedspunkter ved brug af open source til realisering af en business case og har fokus på realiseringen af en række centrale værdiskabelser, f.eks. kompetencer, ejerskab, samarbejde, dokumentation, kvalitet og økonomi.

Vejledningen inddrager undervejs casebeskrivelserne som konkrete eksempler på problemer, som brug af open source har bidraget til at løse, eller værdiskabelser, som brug af open source har bidraget til at realisere.

Derudover bliver casebeskrivelserne løbende publiceret på [KL og KOMBITs videncenter for digitalisering og teknologi](https://videncenter.kl.dk/viden-og-vaerktoejer/innovation), der også fremover vil fungere som en fælles platform for deling af viden, værktøjer og cases om brug af open source i den offentlige sektor.

================

[arkitektur.digst.dk](arkitektur.digst.dk)
