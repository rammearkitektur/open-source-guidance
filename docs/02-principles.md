# Principper

Offentlige myndigheders brug af open source er ikke et spørgsmål om enten-eller, men om at vælge den løsning, der passer bedst i en given situation. Open source-software er ikke et vidundermiddel, men et strategisk værktøj, der skal anvendes, når det skaber værdi.

[Open source-software i det offentlige](https://www.digitaliser.dk/resource/2212763) beskriver en række **principper for anvendelse af open source i det offentlige**. Principperne sikrer offentlige myndigheder mange valgmuligheder og understøtter, at it-anskaffelser samlet set bliver billigere og mere fleksible. Samtidig er principperne med til at sikre et innovativt og konkurrencepræget marked.

 * **Konkurrence**<br>
 Velfungerende konkurrence er en forudsætning for et effektivt og varieret softwaremarked. Open source understøtter, at softwaren kan vedligeholdes og videreudvikles af flere leverandører. Softwareleverandører skal på lige vilkår kunne tilbyde deres it-ydelser til det offentlige.
 * **Kontrol og selvbestemmelse**<br>
 Anvendelse af open source-software sikrer kontrollen over softwaren. Dermed kan den enkelte myndighed bestemme, hvornår og hvordan softwaren skal opdateres, udvikles og  eventuelt deles med andre myndigheder.
 * **Udvikling og innovation**<br>
 Myndigheder skal ved udvikling af software overveje, hvilken software-udviklingsmodel, herunder open source-udviklings- og forretningsmodellen, som bedst understøtter innovation og hurtig udvikling af nye produkter og services. Egenudviklet software bør som udgangspunkt stilles til rådighed med en open source-licens. Det betyder ikke, at gamle metoder skal opgives, men at flere metoder kan leve side om side, og nye kan afprøves, så fordele og ulemper kan afklares i forhold til den danske forvaltnings virkelighed.
 * **Bedst og billigst uanset softwaretype**<br>
 Den enkelte myndighed skal have mulighed for at erhverve den bedste og billigste software ud fra lokale forvaltningsmæssige behov, uanset om der er tale om closed source- eller open source-software. Software skal vælges på baggrund af en vurdering af en samlet business case.
 * **Sammenhæng og fleksibilitet**<br>
 Myndigheder skal satse på software, der opbygges i mindre dele, og som ved hjælp af åbne standarder er i stand til at kommunikere med andre typer software. Derved sikres det, at enkelte dele af systemet uafhængigt kan udskiftes til gavn for fleksibilitet, genbrug og konkurrence på området.
 * **Genbrug af software**<br>
 Anvendelse af open source-software kan sikre, at skatteborgerne undgår at betale for udvikling af den samme software flere gange.
 
Det er nødvendigt at styre efter fælles principper, når flere offentlige myndigheder overvejer at anskaffe open source-software eller skal kunne arbejde sammen om en sammenhængende digitalisering af den offentlige sektor.

> **Googles open source-principper**
> 
> Googles har beskrevet tre principper eller perspektiver, der er grundlæggende for, hvordan de deltager i både egne og fællesskabsdrevne open source-projekter. Principperne giver noget at stræbe efter og kan bruges som rettesnor til at interagere med fællesskabet af skabere, bidragydere og brugere.
> 
> * **Respekter brugeren**<br>
>   Skab og bidrag til open source-projekter med omtanke, formål og hensyn, skab klare forventninger for brugere af projekterne og kommuniker tydeligt til alle bidragydere og brugere.
> * **Respekter muligheden**<br>
>   Udvis forbilledlig opførsel, særligt i konkurrenceprægede situationer og interaktioner, behandl investeringer med omtanke og hjælp dem med at lykkes og bidrag positivt til fællesskaber ved at være en god open source-deltager.
> * **Respekter hinanden**<br>
>   Byd andre velkommen og vær inkluderende, sæt pris på fællesskabets medlemmer i ord og handling, stil tydelige krav til opførsel og håndhæv fælles retningslinjer og respekter projekternes retning.

## Overvejelser ved anskaffelse

Anskaffelse af open source-software involverer en strategi for anskaffelse, afdækning af markedet, valg af licensformer, implementering i organisationen, (videre)udvikling og vedligeholdelse, herunder drift, af løsningen. Det gælder, uanset om det er open source-software eller en proprietær løsning.

> Figur: Proces for it-anskaffelser (DIGST)

**Strategier og markedsafækdning** beskriver myndighedernes overvejelser om strategier for anskaffelse af open source-software og afdækning af markedet for både eksisterende open source-komponenter og proprietære løsninger.

**Licenser og implementering** beskriver myndighedernes overvejelser om brug af open source-licenser og implementering af open source, uanset om det eksisterende komponenter, der er genbrugt fra hylderne, eller softare udviklet selv eller i fællesskab med andre.

**Udvikling og vedligeholdelse** beskriver overvejelser om udvikling og vedligeholdelse, herunder drift, af open source-software, der består af løbende opgaver, der alle stiller krav til kompetencer, hvorfor myndigheder med fordel kan deltage i open source-fællesskaber.
