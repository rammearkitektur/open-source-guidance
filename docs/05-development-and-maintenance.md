# Udvikling og vedligeholdelse

Formålet med dette afsnit er at beskrive offentlige myndigheders overvejelser om udvikling og vedligeholdelse, herunder drift, af open source-software, der består af løbende opgaver og kræver åbenhed og agilitet, hvis skal realisere besparelserne ved omkostningseffektive udbud og sikre robuste digitale løsninger for fremtiden.

Det stiller en række krav til kompetencer, og - særligt hvis myndigheden udvikler i fælleskab med andre - opbygning af et open source-fællesskab internt eller på tværs af myndigheder, der kan fastholde den relevante viden og gode erfaringer med open source som udviklingsetode.

EU-Kommissionens [Open Source Observatory](https://joinup.ec.europa.eu/collection/open-source-observatory-osor) (OSOR) fungerer som et samlingssted, hvor open source-fællesskaber kan dele viden og erfaringer og finde og genbruge open source-software.

Til forskel fra proprietære løsninger er open source-software ofte drevet af et fællesskab (af frivillige). Det en stor betydning for placering af ansvar for løsningen. For nogle open source-løsninger bliver der lagt mange frivillige kræfter i projektet. 

Disse forskellige fællesskaber sikrer, at der er mange, der har en dybdegående viden om de forskellige open source-løsninger, og denne viden ligger ofte tilgængelig for den nysgerrige på de respektive løsningers websites. Fællesskaber kan både bruges i selve afsøgningen af markedet og som referencefælleskab og videnbank ved valg af en specifik open source-løsning. 

Forskellige typer it-anskaffelser kræver forskellige kompetencer i den enkelte myndighed. Ved indkøb af proprietær software har man ofte ikke brug for at have alle kompetencerne internt, da det er leverandøren, der servicerer, implementerer og opdaterer produktet.

Når man udvikler open source, stiller det ofte flere krav til kompetencer, om end der er masser eksempler på leverandører, der tilbyder open source-software på samme vilkår som proprietære løsninger. Hvis man imidlertid indgår i et samarbejde, der kræver flere kompetencer, end organisationen råder over, kan man med fordel opbygge et fællesskab og leverandøraftaler, der sikrer, at man ikke skal besidde alle kompetencerne selv.

> **OS2 - Offentligt Digitaliseringsfællesskab**
> 
> OS2-fællesskabet er et samarbejde om open source bestående af offentlige myndigheder og leverandørpartner, der har til formål at udbrede kendskabet til og brugen af open source i den offentlige sektor, sikre en governanceramme for open source og muliggøre teknisk udveksling og videndeling. Den bagvedliggende filosofi skal fremme samarbejde, deling og digital udvikling. En væsentlig kompetence i fællesskabet er at opretholde det juridiske ejerskab til den kildekode, content og dokumentation, som fællesskabet får udviklet, eller som fællesskabets medlemmer donerer. Et ejerskab som sikres igennem brugen af open source-licenser.
> 
> Læs mere om [OS2 - Offentligt Digitaliseringsfællesskab](https://os2.eu/).

Friheden til at ændre softwaren og til at gøre dette i strategiske samarbejder understøtter innovation, dels fordi det er muligt at tilpasse eksisterende software, dels fordi den voksende mængde open source-software, man kan tage ned fra hylden og i brug, gør det muligt hurtigt at sammensætte nye produkter og services.
 
De enkelte myndigheder kan opleve en høste-så-problematik, som gør det svært at etablere nye open source-projekter. Med høste-så-problematik menes, at det ikke altid er den myndighed, der lægger alle ressourcerne i et projekt, som høster gevinsterne. Af den grund kan det være særligt relevant i nogle projekter at der mellem flere myndigheder indgås et samarbejde om at (videre)udvikle en løsning, som flere myndigheder kan få glæde af. På den måde deler man ressourcer og risici ved projektet.

OS2-fællesskabet har udarbejdet en [tjekliste til governance](https://github.com/OS2offdig/Governance_Reports), der kan bruges til at belyse niveauet af en given løsning i open source-fællesskaber. Tjeklisten dokumenterer modenhedsniveauet ud fra relevans, formkrav, strategisk sammenhæng og governance.

## Tjekliste til udvikling og vedligeholdelse

1. Offentlige myndigheder bør sikre, at tilbudsgiver leverer en veldokumenteret digital løsning, således at eventuel videreudvikling kan foretages af andre leverandører. Dette omfatter teknisk dokumentation, herunder systembeskrivelser og arkitekturtegninger. Dermed sikrer man også, at løsningen kan drives videre efter kontraktudløb.
2. Offentlige myndigheder bør kræve, at den tekniske dokumentation og kildekoden overholder krav og standarder tilhørende den valgte open source-licens. 
4. Offentlige myndigheder bør overveje, om de selv kan og vil løfte opgaven, eller om de har brug for at indgå kontrakt med en drifts- og supportleverandør.
5. Offentlige myndigheder bør forholde sig til planer for videreudvikling, opgradering og udfasning af løsningen fra begyndelsen og udarbejde passende strategier.
6. Offentlige myndigheder bør stille krav om, at ejerskab til alle data tilfalder myndigheden, hvis kontrakten ændres, udløber eller på anden måde bortfalder.
7. Offentlige myndigheder, der udvikler i fællesskab med andre, bør forholde sig til krav til vedligeholdelse af den fælles kodebase, efterlevelse af fællesskabets governancekrav, etablering af koordinationsorganer, videndeling mv. mellem brugere af løsningen, dialog med leverandører og promovering af løsningen.
8. Offentlige myndigheder, der udvikler selv eller i fællesskab med andre, bør stille krav om koordinering og prioritering af videreudviklingsønsker, bestilling og styring af udviklingsopgaver og arkitekturstyring og governance for kodebasen.
9. Offentlige myndigheder, der udvikler selv eller i fællesskab med andre og udliciterer driften til en ekstern leverandør, bør stille krav om en drifts- og serviceaftale, der indeholder oppetider, supportniveauer og sanktioneringsmuligheder mv., beskrivelse af releases og deployment og leverandørstyring.
10. Offentlige myndigheder bør løbende evaluere modenheden af open source-komponenter, de anvender, og software, som de udvikler selv eller i fællesskab med andre med henblik på at træffe beslutning om at tilføre flere ressourcer, opgive brug af løsningen eller udbredelse af løsningen til andre myndigheder.
